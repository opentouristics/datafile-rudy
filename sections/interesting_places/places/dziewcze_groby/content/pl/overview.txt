Było to dawno, dawno temu… 
W karczmie w Rudach odbywały się zabawy, wesela i inne uroczystości. Na zabawy te często przychodzili młodzi ludzie nawet z odległych wsi. Pewnego razu na zabawę przyszły trzy dziewczyny. Już nikt nie pamięta czy były one z Bargłówki, czy z Tworoga, czy z jakiejś innej wsi. Jedną z nich upatrzył sobie pewien młody rzeźnik. Jednak ona nie odpowiadała na jego zaloty, ponieważ "źle mu z oczu patrzyło, a z buta sterczał nóż". Kiedy dziewczyny po raz kolejny nie chciały tańczyć z nim i z jego kompanami, strasznie im naubliżał i wygrażał. Przestraszone dziewczyny wcześniej niż zwykle opuściły karczmę i same poszły przez las do domu. Jednak urażeni młodzieńcy śledzili je i ruszyli za nimi.W trakcie ucieczki dziewczyny zostały dogonione i bestialsko zabite.
Jak powiadali starzy ludzie, na miejscu zbrodni długo znajdowały się groby trzech dziewczyn…


Dziś pamięć o zamordowancyh dziewczynach zachowała się jedynie w postaci nazwy leśnego uroczyska.