Był początek lutego 1927 roku. Książę raciborski Wiktor August postanowił umilić
sobie czas wybierając się na polowanie. Dzień zapowiadał się wspaniale. Książę
zastrzelił już parę sztuk zwierzyny. Naraz w krzakach mignął mu ogromny dzik.
Nie namyślając się długo, książę pociągnął za spust i zwierzę powaliło się na
ziemię. Przerażenie ogarnęło księcia gdy dobiegł do ofiary - postrzelił bowiem
nie dzika, lecz swego furmana, biorącego udział w nagonce. Księcia zmylił ciemny
kożuch, w który ubrany był nieszczęsny człowiek. Nazywał się on Fabian Hytryk i
mieszkał na Brantolce. Mimo udzielenia rannemu pomocy w Rudach, a następnie w
szpitalu w Raciborzu, zmarł on po trzech lub czterech dniach.

Na pamiątkę tego tragicznego wypadku ustawiono w tym miejscu duży, betonowy
krzyż. Stoi on na skrzyżowaniu leśnych dróg. U podstawy krzyża znajduje się
napis: 5.II.1927 RIP. Jeżeli będziemy więc kiedyś w tej okolicy, zatrzymajmy się
na chwilę przy krzyżu i pomyślmy o pechowym furmanie i jego księciu...

Tekst z książki Henryka Siedlaczka „Rudy - Mała Wielka Ojczyzna”
