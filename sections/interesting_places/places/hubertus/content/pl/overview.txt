Jedno z bardziej znanych miejsc Lasów Rudzkich. Centralnym punktem uroczyska
jest drewniana wiata z tarasem widokowym, zlokalizowana nad przepięknym,
śródleśnym stawem. Została ona zbudowana staraniem myśliwych – członków Koła
Łowieckiego „Odyniec” w Rudach, którzy obecnie wspólnie z leśnikami z
Nadleśnictwa Rudy Raciborskie zajmują się utrzymaniem wiaty. Hubertus to przede
wszystkim miejsce występowania starych, wiekowych dębów, grabów i sosen.
Pamiętajmy, że drzewa, jak wszystkie żywe organizmy, kiedyś zakończą swój żywot.
Dlatego też bardzo ważne jest, aby odpowiednio wcześniej wyhodować młode
pokolenie lasu, które za sto czy dwieście lat będzie cieszyć następne pokolenia
ludzi. Właśnie na Hubertusie możemy z bliska obserwować młode dęby, buki, jodły
i sosny, które dzięki właściwie wykonanym zabiegom hodowlanym pokrywają znaczne
obszary lasu. Legenda głosi, że staw na Hubertusie powstał w miejscu karczmy,
która przed wiekami, za grzechy właściciela, zapadła się pod ziemię. Podobno
czasem, podczas deszczowej pogody, można usłyszeć ludzkie jęki wydobywające się
z toni wodnej.
