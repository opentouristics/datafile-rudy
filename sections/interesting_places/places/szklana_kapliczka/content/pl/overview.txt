Zima to czas, gdy rudzki park przypałacowy okryty śnieżną pierzyną pogrążony jest w spokojnym śnie, by z nadejściem wiosny zbudzić się z nowymi siłami. I gdzieś tam, w leśnej gęstwinie - w towarzystwie dwóch piaskowych kamieni - przysypany białym puchem stoi stary,  drewniany krzyż. 
Figurka Chrystusa umieszczona na nim jest osłonięta od śniegu daszkiem, w którym na pierwszy rzut oka możemy dostrzec cechy stylu bawarskiego. Nad Chrystusem umieszczona jest tabliczka z napisem „INRI”,  a nieco niżej znajduje się wazonik, do którego ktoś czasem włoży kwiaty. Pod kwietnikiem z obu stron krzyża widnieją daty: z przodu 18 września 1939, a z tyłu 5 listopada 1844 oraz 1863. 
Według niepisanego przekazu miejsce to nazywano „Szklaną kapliczką”, gdyż przed postawieniem krzyża znajdowała się tam kapliczka ze szkłem. 
Krzyż ten postawiła na pewno księżna raciborska po śmierci swojego syna Wiktora Albrechta, który poległ pod Warszawą w trakcie kampanii wrześniowej. Fakt ten uwiecznia data znajdująca się z przodu krzyża. Postawienie jego było dla księżnej bardzo ważne, gdyż jak wspomina Pan Hasenberg z Rud, przy betonowania fundamentu czuwała leśna straż, aby dzieci idące ze szkoły w Rudach na Przerycie nie uszkodziły go. 
Jedna z tylnych dat prawdopodobnie upamiętnia dzień, kiedy to w miejscu gdzie stoi dziś krzyż, znarowiły się książęce konie i wraz z wozem wpadły do stawu, który wówczas był po drugiej stronie drogi. Obecniejest wyschnięty.

Tekst z książki Pana Henryka Siedlaczka „Rudy - Mała Wielka Ojczyzna” 