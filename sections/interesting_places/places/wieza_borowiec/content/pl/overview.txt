Na terenie Nadleśnictwa Rudy Raciborskie wybudowano dwie dostrzegalnie, z których pierwsza (ta!) zlokalizowana jest w Leśnictwie Borowiec przy skrzyżowaniu leśnych dróg „Kotlarskiej” i „Barachowskiej”, a druga w Leśnictwie Solarnia. Ciekawa jest historia tej pierwszej. Na przełomie lat 60-tych i 70-tych XX wieku wybudowano tu pierwszą drewnianą dostrzegalnię przeciwpożarową, której pozostałości w postaci betonowych fundamentów są widoczne do dziś. W roku 1998 ze środków funduszu europejskiego „PHARE” wybudowano nowoczesną, metalową dostrzegalnię z komfortową jak na tamte czasy kabiną obserwacyjną. Niestety silne wiatry nadwyrężyły konstrukcję, z powodu czego podjęto decyzję o budowie nowej, tym razem już betonowej wieży przeciwpożarowej. Powstała ona w 2017 roku i mierzy 43 metry wysokości, czyli jest wyższa od swej poprzedniczki o 10 metrów.