Stan obecny
---
Dzisiaj po dawnej kolei pozostał jedynie sześciokilometrowy odcinek ze Stanicy przez Rudy do Paproci i obiekty z układem torowym w Rudach. Główne budynki dworcowe na stacjach w Stanicy i Paproci po zniszczeniach, których doznały w 1945 r., nieudolnie odbudowane zatraciły swój dawny wygląd. Na stacji w Rudach budynek dworcowy także uległ zniszczeniu, a dzisiejszy obiekt posiada tylko oryginalne piwnice. Z hal postojowych dla taboru pozostała jedynie lokomotywownia, ale już z nowym, powojennym dachem. Hala wagonowni została rozebrana w 1969 roku. Cała linia kolejowa z Gliwic do Raciborza Markowic została wpisana do wojewódzkiego rejestru zabytków i 1993 r. jest chroniona prawem. W ten sposób uczyniono pierwszy krok dla ratowania tego niezwykle interesującego systemu transportu szynowego, posiadającego bogatą, ponad stuletnią historią, a co najważniejsze – zalety do dalszego wykorzystania w dotychczasowym charakterze przez następne dziesięciolecia. Prowadzone ostatnio próby reaktywowania całej linii tej niezwykłej kolei od 2009 r. odbywają się pod auspicjami Miejskiego Ośrodka Kultury, Sportu i Rekreacji w Kuźni Raciborskiej. Mają one realne szanse powodzenia, łącznie z powrotem na szlak parowozów.