Rzeźba

Figura św. Jana Nepomucena stoi naprzeciw Starego Opactwa, oszpecona nową
polichromią, stoi na postumencie w kształcie tralki, ozdobionym anielskimi
główkami. Ukryty jest on pod zwisającymi nisko gałęziami wiekowej, pomnikowej
lipy. W kamieniu wyryto datę 1724, którą przyjmuje się za rok powstania figury.
Wtórnie cokół podwyższono o kanelowany kamienny bęben. Postać Nepomucena, ujętą
ściśle frontalnie i potraktowaną blokowo, cechują masywne proporcje. Święty stoi
w lekkim kontrapoście, trzymając przechodzący diagonalnie w poprzek piersi
krucyfiks oraz wykonaną z blachy palmę. Kolejny blaszany element to wieniec z
pięciu gwiazd okalający nakrytą biretem głowę. Twarz Nepomucena jest szeroka i
nieco płaska, włosy i zarost opracowane ściśle symetrycznie. Mozetta tworzy
szerokie płaszczyzny, komża układa się po prawej stronie w niemal idealne
pionowe równoległe fałdy, powierzchnia sutanny zaś rozczłonkowana jest głównie
delikatnymi marszczeniami. Figura robi wrażenie sztywnej i nieco topornej.
