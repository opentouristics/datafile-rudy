Figura św. Jana Nepomucena na parkingu przed opactwem to kolejne artystyczne
świadectwo szczególnej czci, jaką rudzcy cystersi otaczali praskiego kanonika,
beatyfikowanego w 1719 r. Z przekazów historycznych związanych z budową
klasztoru wynika, że w 1724 r. wybuchł pożar, który zniszczył większość dachów
klasztornych i dzwonnicę. W miejscu spalonej dzwonnicy cystersi postanowili
wznieść figurę św. Jana Nepomucena. Wybór św. Jana Nepomucena na opiekuna tego
miejsca nie mógł być przypadkowy, świadczy o szerokim zasięgu kultu tego
świętego w społeczeństwie i o wysokiej randze, jaką mu przyznano w gronie
świętych.
