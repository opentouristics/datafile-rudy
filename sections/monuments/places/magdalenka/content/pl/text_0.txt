Pierwsze wzmianki i legendy

Do naszych czasów nie dotrwały żadne informacje o początkach kaplicy. Z 1729
roku pochodzi notatka, że już wiele lat wcześniej gromadzili się tu pielgrzymi
nie tylko z okolicy, ale i z daleka na uroczystości odpustowej. Początki zatem
sięgają głębiej w historię, skoro już w tmatym roku nie pamiętano kiedy
Magdalenka powstała. Na belkach drewnianej wiaty znajduje się data 1784. Być
może wtedy kapliczkę przykryto drewnianą konstrukcją. Według niektórych źródeł
wiata posiadała pierwotnie ściany, czego ślady w postaci podłużnych bruzd w
pionowych filarach są widoczne do dzisiaj. To czego nie znajdziemy w źródłach
historycznych starają się nam przybliżyć legendy. Na temat powstania Magdalenki
powstało ich kilka.

Najpopularniejsza z nich, opowiadana przed wojną przez nauczycieli w okolicznych
szkołach, mówi o córce rezydującego w Rudach księcia raciborskiego, która
zgubiła się w czasie polowania w tutejszym lesie. Dziewczynę odnaleziono
nazajutrz i w podzięce za jej ocalenie, w miejscu gdzie została znaleziona
książę wybudował kaplicę. Ta historia nie może być jednak prawdziwa, ponieważ do
1810 roku w Rudach rezydowali Cystersi.

Istnieje jednak mniej znana wersja tej opowieści, która mówi o zaginionej żonie
właściciela Trachów, okolicznej miejscowości. Tak opisane zostało to podanie w
czasopiśmie Oberschlesien im Bild:

"Rodzina von Trach, siedemnastowieczni właściciele sośnicowickiego kraju,
pozwolili kolejny raz zabrzmieć myśliwskim rogom. Wczesnym rankiem, wraz z
wielkim orszakiem wyruszyli w sośnicowickie lasy, żeby zapolować na zwinne
jelenie, sarny i dzikie odyńce. Podczas tego polowania zabłądziła małżonka Pana
z Trachów. Zgubiła z oczu całe towarzystwo i nagle poczuła, że jest sama w
głębokim lesie. Przerażona przedzierała się między drzewami, ale nie odnalazła
drogi ani ratunku. Wyczerpana opadła na ziemię przy ogromnej sośnie i przysięgła
w swojej bezradności, że wybuduje w tym miejscu kaplicę, jeśli zostanie
uratowana. Potem ze zmęczenia zamknęły jej się oczy i zasnęła. Nastał wieczór i
drzewa rzucały już długie cienie na mech, kiedy Pani nagle się obudziła. Nie
dowierzała własnym uszom, kiedy całkiem blisko rozbrzmiały rogi myśliwskie.
Kierując się ich dźwiękiem znalazła właściwą drogę. Po krótkim czasie
przepełniona radością natrafiła na świtę, a jej mąż nie zwlekał z wypełnieniem
przysięgi złożonej przez jego małżonkę.

Ta historia jest o tyle bardziej prawdopodobna, że kaplicą opiekują się do dziś
mieszkańcy Tworoga Małega, a w tamtych czasach Tworóg był przysiółkiem Trachów. 

Według innej legendy wybudowanie kaplicy było aktem pokuty za zbrodnię, jaka
rozegrała się w tym miejscu, dlatego też kapliczkę poświęcono grzesnicy Marii
Magdalenie. W alternatywnej wersji kaplica była aktem pokuty, ale fundatorem
była pani na zamku w Sławięcicach, która popełniła ciężkie grzechy. Istnieje też
opowieść o cudownym nawróceniu grzesznika, które dokonało się w tym miejscu i
dlatego na pamiątkę postawiono kaplicę pod wezwaniem grzesznicy.
