Legend ciąg dalszy

Starsi ludzie powtarzają historię zasłyszaną od swoich "starzików" o możnym
panu, który zabłąkał się w okolicy i stracił na bagnach konia, a sam ledwo
uszedł z życiem. W podzięce za ocalenie ufundował kapliczkę.

Mówi się również, że mieszkańcy okolicznych miejscowości chronili się w tym
miejscu przed zarazami dziesiątkującymi dawniej ludność. Jest to dosyć częsty
motyw związany z takimi miejscami. Podobna do tej opowieść mówi o wybudowaniu
kaplicy przez chłopów, którzy schronili się w tutejszym lesie w czasie wojny
trzydziestoletniej.

Niektórzy łączą powstanie Magdalenki z Janem III Sobieskim i odsieczą wiedeńską.
Otóż na polanie na, której znajduje się kościółek, odprawiona miała być msza
święta polowa w której uczestniczył sam król. Na pamiątkę tego wydarzenia, w
miejscu, w którym stoi ołtarz, wybudowano kaplicę.

Wreszcie ostatnia hipoteza zakłada, że kaplicę wybudowali Cystersi z Rud, po to,
żeby starsi ludzie z okolicy, leśnicy i robotnicy leśni mieli bliżej do miejsca
spotkania z Bogiem i nie musieli wędrować do kościołów w Sośnicowicach,
Sierakowicach, czy Rudach.

Co roku, w przedostatnią niedzielę lipca to ciche miejsce wypełnia się tłumem
ludzi, którzy przybywają na odpust ku czci świętej Marii Magdaleny. Jak wygląda
ta uroczystość współcześnie można się przekonać samemu, przyjeżdżając tutaj w
odpowiednim czasie, do czego zachęcamy.

A jak wyglądał odpust przed wojną możemy dowiedzieć się z reportażu
zamieszczonego w czasopiśmie Oberschlesien im Bild z 7 sierpnia 1931 roku:

"O miłości, jaką darzy Magdalenkę okoliczna ludność, świadczy odpust, który w
tym roku przypadł na 19 lipca. Zgromadził on tysiące pielgrzymów, którzy już od
wczesnych godzin porannych przybywają do kaplicy pieszo, w procesjach z
towarzyszeniem orkiestr, na rowerach, na wozach i samochodami. W czasie
uroczystości panuje podniosły nastrój, bowiem taka msza w otoczeniu przyrody,
pod zielonym dachem z drzew, gdzie piękne stare chorały, bez akompaniamentu
organów, niosą się zwielokrotnionym echem, jest szczególnie nastrojowa i piękna.
Po mszy tłum wylewa się między odpustowe budy porozstawiane wokół kaplicy i
wypełnia gwarem liczne leśne knajpki. Kupując odpustowe smakołyki, nikt nie
zapomina o tym, żeby przynieść coś z odpustu na Magdalence tym, którzy pozostali
w domach. W rozstawionych w środku lasu atelier fotograficznych, za 30 fenigów
można sfotografować się na motocyklu, albo na tle reńskiego krajobrazu z
zeppelinem na drugim planie. Starsi ludzie siedzą na stołkach zrobionych z pni
drzew i posilają się czosnkową kiełbasą z bułką i musztardą. Starszy gospodarze
z żonami, którzy już od kilkudziesięciu lat przybywają na odpust do Magdalenki
stoją w grupkach wokół kaplicy i prowadzą ożywione rozmowy na temat przyszłych
żniw i o różnych innych sprawach. Orkiestry wyposażone w trąbki, klarnety i
leśne rogi przyciągają uwagę wielu słuchaczy, szczególnie wtedy, kiedy grają
stare ukochane ludowe melodie i żołnierskie marsze. Odpust na Magdalence jest
autentycznym ludowym świętem, w czasie którego ujawniają się spontanicznie
charakter i zwyczaje górnośląskiego ludu. Późnym popołudniem i wieczorem
pielgrzymi powoli rozchodzą się do swoich domów, bogatsi o jeszcze jeden piękny
dzień. Budy znikają jedna po drugiej i stopniowo zapada cisza. Potem Magdalenka
zasypia na cały rok, pod zielonym dachem z liści ukołysana szumem lasu, aż do
następnego odpustu.
