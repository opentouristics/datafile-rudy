Historia budynku

Zabytkowy XIX-budynek reprezentuje mieszany styl neoromański z elementami
neogotyku. Jego budowa została zainicjowana przez nadwornego lekarza księcia
raciborskiego dr Juliusza Rogera – wybitnego górnośląskiego medyka, zapalonego
etnografa i kolekcjonera górnośląskich pieśni ludowych wydanych w formie
zwartego zbioru nakładem znanej wówczas wrocławskiej oficyny Skutcha w 1863 r.
Szpitalik pełni obecnie funkcję siedziby Parku Krajobrazowego „Cysterskie
Kompozycje Krajobrazowe Rud Wielkich”. Zachowany do dziś, niewielki budynek
szpitala w Rudach, jest obecnie siedzibą Ośrodka Edukacyjnego Zespołu Parków
Krajobrazowych „Cysterskie Kompozycje Krajobrazowe Rud Wielkich”. Ośrodek
realizuje zajęcia dotyczące ekorozwoju, metod ochrony przyrody, zasad uprawiania
turystyki bez szkody dla środowiska oraz walorów przyrodniczych, krajobrazowych,
historycznych i kulturowych parku krajobrazowego. Program dla szkół realizowany
jest w formie pogadanek, warsztatów, festynów i konkursów ekologicznych. W
programie - między innymi - „Dymarki”, „Jarmark cysterski” i „Ekopodchody”.
Niedaleko budynku szpitala znajduje się kamień upamiętniający działalność
doktora Rogera.
