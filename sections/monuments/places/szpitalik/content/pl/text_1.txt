Juliusz Roger
---
Juliusz Roger (1819-1865) to niewątpliwie jedna ze świetlanych postaci związanych ze Śląskiem. Był Niemcem, urodzonym w Niedelstozen koło Ulm, a oprócz działalności jako lekarz i przyrodnik dał się poznać jako pasjonat kultury ludowej oraz działacz społeczny. Na Śląsku znalazł się w 1847 r., kiedy objął posadę przybocznego lekarza u księcia raciborskiego, Wiktora I. Wkrótce też otrzymał tytuł Królewskiego Radcy Sanitarnego. Doktor Roger, oprócz dbania o zdrowie pary książęcej, zaangażował się w ofiarną pomoc najbiedniejszym, organizując na tych terenach swoisty system lecznictwa publicznego. W roku 1858 założył w Rudach szpital św. Karola, którego utrzymanie wzięła na siebie para książęca, Wiktor i Amelia. Leczono tu za niewielkimi opłatami lub wręcz za darmo. Dr Roger zainicjował również budowę nowego szpitala w Rybniku, ostatecznie wzniesionego kilka lat po jego śmierci, w wyniku starań księcia raciborskiego. Zasłużony lekarz i społecznik, był również zbieraczem pieśni ludowych. Nauczywszy się języka polskiego, zebrał 546 tutejszych pieśni, które (wraz z opracowaniem) wydał w 1863 r., pod tytułem „Pieśni ludu polskiego w Górnym Szląsku”. Utrzymywał też kontakty z polskimi literatami - Józefem Lompą i Pawłem Stalmachem. Co szczególnie szlachetne i godne szacunku: dr Roger jako rodowity Niemiec otwarcie przyznawał, że Ślązacy są Polakami, czemu dawał wyraz w listach do swych niemieckich przyjaciół.