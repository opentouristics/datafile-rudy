”Weidmannsheil” w wolnym tłumaczeniu znaczy to samo co nasze ”Darz Bór”. A
dokładniej ”Weidmannsheil” to powitanie, z pozdrowieniem ”Udanych łowów”. I nic
w tym dziwnego, gdyż kamień ten jest tu ustawiony od czasów panowania na tych
terenach rodziny książąt raciborskich, przy dukcie leśnym za osadą Szybki,
którędy wiódł trakt w stronę Jankowic i do odseparowanego rewiru leśnego,
będacego zwierzyńcem do hodowli i polowań, zwanego Thiergarten. 

W latach powojennych, gdy w Polsce nastały czasy wczesnego PRL-u, pewien leśnik
przewrócił ten historyczny kamień wyrytym napisem do ziemi, by wyglądał jak
zwykły głaz i nie został zlikwidowany. Był wówczas taki trend, by wszystko, co
niemieckie na tych ziemiach, niszczyć. W takiej pozycji przeczekał kilkadziesiąt
lat.

Gdy PRL okrzepł, kamień znowu został postawiony we właściwej pozycji, a później
na przygotowanym pagórku. Na pagórku został ustawiony za zgodą ówczesnego
Nadleśniczego, ale z zastrzeżeniem, że dla "poprawności politycznej", trzeba
zrobić coś podobnego po polsku. I tak powstał kamień ”Darz Bór”, który do dziś
można oglądać po prawej stronie leśnej drogi ”Kotlarska” zaraz za przejazdem
kolejowym, na początku trasy rowerowej ”Wolność jest w naturze”.
