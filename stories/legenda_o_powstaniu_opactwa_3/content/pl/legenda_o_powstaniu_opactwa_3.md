Książę Władysław polując w swoich lasach tak zapędził się za zwierzyną, że zgubił się tracąc całkowicie kontakt ze swoimi towarzyszami. Zastała go noc. Noc była ciemna i bezksiężycowa. Książę modlił się i obiecał. Panu Bogu, że jeżeli odnajdzie swoich towarzyszy i drogę do domu, (co wtedy dla tych, którzy zabłądzili nie było łatwe) postawi świątynię jako wotum za odnalezienie się. Po straszliwej nocy, kiedy pierwsze promienie słońca zaczęły się już przebijać przez ciemności nocy, usłyszał książe najpierw dalekie, a potem coraz bliższe granie rogów myśliwskich. Po niedługim czasie był już ze swoimi towarzyszami. Po powrocie do domu opowiedział swojej żonie Eufemii o swojej przygodzie i ślubowaniu, które złożył. Ona też niezwłocznie doprowadziła do wyprawy w miejsce przygody swego męża. Jakie było ich zdumienie, gdy po przybyciu na miejsce, ujrzeli na leśnej polanie, która nocą wydawała się taka straszna, tryskające krystaliczną wodą źródełko. Decyzja była natychmiastowa. Jednakże powstał problem lokalizacji kościoła i klasztoru. Księżna chciała postawić na swoim, książę też i w sumie nie mogli się dogadać.

Wtem wiatr zerwał z głowy księżnej Eufemii welon, który opadł na polanie. Para książęca uznała to za znak Boga i w tym miejscu postanowiono wybudować kościół. Książę szybko wyprawił do Jędrzejowa swego kapelana, który sprowaził stamtąd zakonników , a ci wybudowali tu kościół z klasztorem. Źródełko zaś długo istniało na dziedzińcu klasztornym a woda zniego posiadała właściwości lecznicze.

_Tekst z książki Henryka Siedlaczka „Rudy - Mała Wielka Ojczyzna”_
