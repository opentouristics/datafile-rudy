Książę Władysław zabłądził podczas polowania w lesie, do którego wybrał się wraz z towarzyszami z zamku raciborskiego. Kiedy przywoływania towarzyszy książęcym rogiem okazały się bezskuteczne, strudzony książę zasnął pod drzewem. We śnie ukazał mu się ojciec Benedykt, cysters zJędrzejowa i rzekł do księcia; „Bóg bliski jest tych, którzy go szukają ”. Wtem też konary i wierzchołki drzew związały się w sklepienie, a pnie stały się filarami świątyni, w której aktualnie odbywało się nabożeństwo. Książę obudził się na polanie ze źródełkiem po środku. Sen uznał za znak i postanowił wznieść tu świątynię. Nie wiedział jednak dokładnie gdzie zlokalizować zamierzoną budowlę.

Wtem wiatr zerwał z głowy księżnej Eufemii welon, który opadł na polanie. Para książęca uznała to za znak Boga i w tym miejscu postanowiono wybudować kościół. Książę szybko wyprawił do Jędrzejowa swego kapelana, który sprowadził stamtąd zakonników, a ci wybudowali tu kościół z klasztorem. Źródełko zaś długo istniało na dziedzińcu klasztornym, a woda z niego wypływająca posiadała właściwości lecznicze.

Wersja spisana przez Emanuela Pospela w 1653 roku

_Tekst z książki Henryka Siedlaczka „Rudy - Mała Wielka Ojczyzna”_
