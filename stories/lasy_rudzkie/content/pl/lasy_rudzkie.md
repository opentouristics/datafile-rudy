![Las o brzasku](las_1)

Położone u wrót Bramy Morawskiej **Lasy Rudzkie** są jednym z największych,
zwartych kompleksów leśnych na Górnym Śląsku, rozciągącym się pomiędzy
Raciborzem, Kędzierzynem-Koźlem, Gliwicami i Rybnikiem. Lasy te administrowane
są przez nadleśnictwa: **Rudy Raciborskie**, **Rybnik**, **Rudziniec** i
**Kędzierzyn**, podlegające Regionalnej Dyrekcji Lasów Państwowych w Katowicach.

![Tablica przy wjeździe do lasu](nadlesnictwo_tablica)
![Jeleń we mgle](jelen)
![Zając na leśnej drodze](zajac)

Dominującym gatunkiem w tutejszych lasach jest sosna pospolita, której
towarzyszą dęby, brzozy, buki, modrzewie oraz rzadziej olsze, jawory, jesiony,
lipy, wiązy i graby. Szczególnie cenne są fragmenty borów jodłowo-sosnowych, w
których sędziwe i ostatnie na tym terenie jodły osiągnęły ponad 250 lat.
Przemierzając kilometry ścieżek i duktów leśnych, nierzadko napotkamy jelenie,
daniele, sarny i dziki. Pamiętajmy wtedy, że to my jesteśmy gośćmi w ich domu.

![Ptak dudek w locie](dudek)
![Meandry rzeki Rudy](meandry)
![2 jenoty czające się w trawie](jenoty)
![Stadko młodych lisów w zaroślach](lisy)

Sercem tego obszaru są Rudy, niewielka miejscowość z bogatą historią sięgającą
mroków średniowiecza, a dokładnie roku 1258, w którym przybyli w te strony
bracia cystersi. Zgodnie ze swą regułą zakonną nowy klasztor zbudowali nad
brzegiem rzeki zwanej dziś Rudą, pośród rozległych, dziewiczych wówczas lasów.
Cystersi wnieśli olbrzymi wkład w rozwój gospodarczy Śląska. Po dziś dzień
zachowały się w leśnych ostępach ślady po wydobyciu rudy darniowej, z której
wytapiali żelazo. Oprócz tego rozwijali hodowlę ryb w stawach oraz rolnictwo. Z
pozyskiwanego z lasów drewna wypalali węgiel drzewny i potaż.

![Dzik przechodzący przez strumień](dzik)

## Osobliwości przyrody

W celu ochrony walorów przyrodniczych oraz bogatego dziedzictwa historycznego
regionu powołano w 1993 roku **Park Krajobrazowy Cysterskie Kompozycje
Krajobrazowe Rud Wielkich**. Objął on swym zasięgiem większość lasów nadleśnictw
Rudy Raciborskie i Rybnik, w tym największy w województwie rezerwat przyrody
Łężczok, słynący z malowniczych stawów wykorzystywanych do hodowli karpia i
stanowiący ostoję dla ponad 200 gatunków ptaków.

![Rezerwat Łęczok widziany z lotu ptaka](lezczok_1)
![Rezerwat Łężczok o zmierzchu](lezczok_2)

Osobliwościami przyrodniczymi godnymi uwagi są z pewnością pomnikowe drzewa, a
wśród nich sędziwy dąb szypułkowy "Cysters", rosnący w zabytkowym parku
nieopodal siedziby Nadleśnictwa Rudy Raciborskie. Jego wiek oceniony jest na
około 500 lat oraz wymiary: 737 cm obwodu i 26 m wysokości, pozwalają
zakwalfikować go do najokazalszych drzew w województwie śląskim.

![Dąb Cysters](cysters_1)

Nieopodal wsi Jankowice, na skraju lasu rośnie okazały grab pospolity uznany za
najgrubsze drzewo swojego gatunku w całych Lasach Państwowych. W jego pobliże
łatwo dotrzeć, poruszając się drogą wojewódzką 919 wiodącą z Rud w kierunku
Raciborza.

![Kotewka orzech wodny](kotewka)
![Pomnikowy grab](grab_1)

Wspomniana już rzeka Ruda, przecinająca ze wschodu na zachód Lasy Rudzkie,
malowniczo meandrująca przez leśne kompleksy, nie bez powodu została wybrana
Rzeką Roku 2015 w plebiscycie organizowamym przez Klub Gaja.

![Ruda w okolicy Kuźni Raciborskiej (zimą)](ruda_w_kuzni)
![Łany czosnku niedźwiedziego](czosnek_niedzwiedzi)

> Tekst przygotowało Nadleśnictwo Rudy Raciborskie, a świetne zdjęcia udostępnił
> Tomasz Sczansny.
