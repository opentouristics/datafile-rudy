Było to w czasach, gdy panował u nas książę Władysław - władca ziemi
raciborskiej. Wybrał się on pewnego razu na polowanie. Wyjechał ze swego zamku w
Raciborzu wraz ze świtą i w planie miał penetrowanie lasów po obu brzegach Odry.
Lasy te pełne były dzikiego zwierza stąd też humor dopisywał a powodzenie
polowania było pewne. Myśliwi początkowo trzymali się razem, potem jednak, kiedy
każdy upatrzył swoją zdobycz, to pognał w innym kierunku. Tak też uczynił
książę. Odjechali tak daleko, że wszyscy się pogubili. Nikt nie orientował się,
gdzie jest. Podchody za zwierzyną trwały bardzo długo i nagle ku zdumieniu
wszystkich, spotkali się W jednym miejscu, na niewielkiej polanie z wiekowym
dębem, gdzie tryskało źródełko. Spotkanie to uznał książę za znak Boga i
postanowił w tym miejscu wybudować klasztor. Teren dokładnie oznakowane i
przysłano tu robotników, aby las wykarczowali i oczyścili pod przyszłą budowę.
Po powrocie do domu książę o wszystkim opowiedział żonie Eufemii. Z nią też i z
księżmi udał się do cudownego miejsca. Lecz niestety nie można było się dogadać,
co do lokalizacji kościoła i klasztoru. Księża mieli swoje przepisy. Eufemia
chciała też postawić na swoim a książę chciał, aby lokalizacja kościoła była po
jego myśli.

Wtem wiatr zerwał z głowy księżnej Eufemii welon, który opadł na polanie. Para
książęca uznała to za znak Boga i w tym miejscu postanowiono wybudować kościół.
Książę szybko wyprawił do Jędrzejowa swego kapelana, który sprowaził stamtąd
zakonników ,a ci wybudowali tu kościół z klasztorem. Źródełko zaś długo istniało
na dziedzińcu klasztornym a woda zniego posiadała właściwości lecznicze.

_Tekst z książki Henryka Siedlaczka „Rudy - Mała Wielka Ojczyzna”_
